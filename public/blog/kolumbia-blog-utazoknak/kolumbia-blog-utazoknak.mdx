---
title: "Kolumbia Blog Utazóknak"
date: "2024-11-07T11:12:36.944Z"
description: "Avagy miért is indítottam ezt a Kolumbia Blogot?"
image: /images/kolumbia-blog-utazoknak-main.jpg
lightboxImages: []
imageDescriptions: []
---

Kolumbia a legek országa természeti látványosságok és kultúrális örökségek terén, szinte oldalakat tudnék írni hogy miben is dobogós, de említsünk csak néhányat. Azon kívül hogy az egyetlen dél-amerikai ország mely mindkét óceánnal határos minden termikus zóna  megtalálható a tengerparttól a sivatagon, szavannán, esőerdőn és lápvidéken keresztül a magashegyi köderdők, páramók és gleccserek magasságáig.  Kolumbia első helyen áll a pillangók, madarak, orchideák és trópusi gyümölcsök változatosságában, megelőzve ezzel Perut és Brazíliát is. Több mint 80 önálló őslakos indián törzs 61 különböző anyanyelvet beszél, és a 32 különálló tartomány 32 eltérő kultúrával, gasztronómiával, nyelvjárással és szokásokkal rendelkezik. Közel évtizede már, hogy nagyrészt rendeződött az ország belpolitikai helyzete, így minden évben külföldi turisták milliói érkeznek nyaralni, kirándulni Kolumbiába, főleg a nyári és a téli szezon alatt, ami jócskán megemeli ilyenkor az árakat is a turisztikai szektorokban. Sajnos azonban az idelátogató külföldiek nagy része beleesik abba a hibába, amibe én is beleestem majd egy évtizede; hogy leragadnak a közismert turisztalátványosságoknál meg az interneten is megtalálható autentikusnak mondott, kifejezetten 'gringóknak' szánt programoknál. Aztán hazamennek elégedetten, hogy 'hűha' és hogy milyen jót nyaraltak Cartagenában, látták Salentót, a Tayrona Parkot és még Leticiában is jártak az Amazonason. Ezzel csak az a probléma, hogy a felsorolt helyszínekre pont ráillik az, amit mindig szajkózok hogy átalakították a külföldi turisták elvárásai szerint, nem is kicsit hanem nagyon.  Ezzel nem azt akarom mondani, hogy én nem mutatom meg Salentót vagy Cartagenát, hanem azt hogy aki ezeket egyedül járja végig az valószínűleg semmit sem fog látni az ország valódi arculatából, ízéből, hangulatából a turistáknak szánt kirakat miatt. Pedig az igazi élmény ott kezdődik, ahol a turistalatványosságok véget érnek és saját szemeddel láthatod és átélheted a vidéki közösségek vendégszeretetét, az ősi indián közösségek bölcs tanításait, a lélegzetelállító természeti látványosságokat, a karibi partokat, a Los Llanos szavannáit, Amazónia végtelen dzsungeleit, az Andok magasságait és a Csendes-óceán érintetlen partvidékét; mindazt amit úgy hívnak Kolumbia. Ezt vagyok hivatott bemutatni én, azt a Kolumbiát ami a külföldi turisták számára rejtve marad, amiről nem szólnak útifilmek és ha nem látnád saját szemeddel talán el sem hinnéd hogy valóban létezik.&#x20;

Számomra ez nem csak egy munka, hanem egy hivatás és életmód is egyben. Az utóbbi fél évtized munkássága összefoglalva, amit úgy hívnak Colombia Tours 97. Beutaztam Kolumbiát keresztbe - kasul, nem egyszer, rengetegszer. Olyan kapcsolatokra és ismeretekre tettem szert, melyek elengedhetetlenek ahhoz a tipusú utaztatáshoz, ami egyedülállóvá teszi körutazásainkat. Személyesen jól ismerem az összes helyi közösséget, családokat és szolgáltatásnyújtókat, akiken keresztül bemutatom azt a Kolumbiát, amit nem formáltak át a külföldi turisták elvárásai szerint, hanem megőrizte autentikus önmagát.  Nem hagyományos turistautak ezek, nem is a pihenésről szólnak, hiszen bőven ki kell majd lépj a komfortzónádból, hogy valódi élményekkel gazdagodj. A fősodratú turizmuson kívül eső vidéki területekről beszélünk, ahol megismered az ország legértékesebb természeti, kulturális és gasztronómiai értékeket amiket az átlag turistának esélye sincs megismerni.  Mivel nem mindenkinek adatik meg, hogy eljusson velünk Kolumbiába, úgy döntöttem hogy indítok egy 'Kolumbia Blogot', melyben képeket, rövid ismeretterjesztő szövegeket osztok majd meg az ország különböző, kevésbé ismert vidékeiről. Ennek elsősorban az a célja, hogy aki még nem volt Kolumbiában az is reális képet kapjon az ország egészéről; illetve aki már járt Kolumbiában velem vagy más kollégammal, az olyan helyszínekről is olvashasson amelyek nincsenek benne a körutazásainkban. Ezek akár egy jövőbeni egyéni utazás alapjaiként is szolgálhatnak, illetve az olvashat Kolumbiáról akinek nincs módja elutazni. Ezzel szeretném ellensúlyozni azt a temérdek hamis információt ami a világhálón kering az országgal kapcsolatban; gondolok itt más magyar nyelvű oldalak hamis információira, csúsztatásaira, de főleg az országot lejárató, roppant atraktív ám rendkívül színvonaltalan amerikai sorozatokra, melyek olyan képet festenek Kolumbiáról ami sosem létezett. Nem szeretnék feleslegesen sok, megjegyezhetetlen adathaomazt közölni, mert szerintem unalmassá tenné a blogot, inkább rövid ám érdekes ismeretterjesztő szöveget írok majd az ország minden szegletéről. Politikai vonatkozása egyáltalán nem lesz, részben mert távol áll tőlem másrészt szerintem nem tartozik a témához. Helyette inkább az ismertebb úticélok mellett olyan térségekről és kultúrájukról fogok írni, melyeket elkerül a nemzetközi turizmus és kevés hiteles információ található róluk a világhálón.Sok elfoglaltságom ellenére igyekszem majd minél több  hasznos információt és képanyagot feltölteni, minél több örömteli percet okozva ezzel olvasóinknak!  Legyen szép napotok!